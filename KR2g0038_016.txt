# -*- mode: mandoku-view; -*-
#+TITLE: 明名臣琬琰錄
#+DATE: 2015-08-24 22:35:40.252335
#+PROPERTY: ID KR2g0038
#+PROPERTY: BASEEDITION WYG    
#+PROPERTY: JUAN 卷十六
<pb:KR2g0038_WYG_016-1a>¶
欽定四庫全書¶
　明名臣琬琰録卷十六¶
　　　　　　　　　　　　　明　徐紘　撰¶
　　鎮逺侯夏國武毅顧公神道碑銘　楊士竒¶
永樂十二年五月二十五日鎮逺侯顧公薨於貴州訃¶
聞上震悼遣官賜祭追封夏國公賜諡武毅賻贈如制¶
命有司治喪塟遂命其嫡孫興祖襲封興祖奉柩歸塟¶
于揚州之(闕/)原頋之先居湘潭公之曾大考百四妣¶
<pb:KR2g0038_WYG_016-1b>¶
某氏大考于二妣朱氏始家江都考萬一妣周氏公諱¶
成字景韶天性仁厚自少能矜恤鰥寡負直氣遇以横¶
逆加人者必摧辱使畏服乃已其大考嘗詫於衆曰是¶
孫必興吾門公資貌魁偉涉知書通大義而膂力絶人¶
善武事尤精騎槊射命中元末嘗遊燕都有强㓂十數¶
刼其舟同載者皆驚愕公獨奮出鬭㓂皆披靡走既歸¶
張士誠起泰州僣王號公知其無能為乙未我太祖髙¶
皇帝渡大江明年公来歸附至鎮江皆號勇士十一人¶
<pb:KR2g0038_WYG_016-2a>¶
轉鬭入城莫敢嬰其鋒者既敵益衆而援絶悉為城中¶
人所縶十人者皆被殺公奮躍起縶絶蹴持刃者仆之¶
脱走歸語衆曰鎮江城中皆庸夫可取也遂導衆攻其¶
城克授百户従攻常州宣州皆克之遂簡充旅正還從¶
克江隂従寧河王克通州陞千户攻雙刀趙於樅陽攻¶
安慶江州池州興國諸山寨皆下之庚子敗陳友諒兵¶
於龍江公得其戰艦及馬特賜白金友諒退仍據安慶¶
江州公随大將軍悉復之并得其八陣營諸寨從克南¶
<pb:KR2g0038_WYG_016-2b>¶
昌援安豐敗元兵進攻廬州従克武昌荆州衡州從間¶
平王下襄陽還取泰州留守興化從中山王破舊館克¶
湖州薊州洪武元年陞堅城衛指揮僉事一年領軍克¶
信陽唐光四年従臨江侯取西蜀道遇敵公手殺敵百¶
餘人生擒二十餘人進攻羅江生禽其偽元帥及其下¶
二十餘人悉送軍門斬以徇入漢州偽官戴丞相向知¶
院者盛兵迎戰公揮衆奮進戴向皆狼狽還走追北至¶
城郭圍其城竟降之蜀平調成都後衛總帥以公守之¶
<pb:KR2g0038_WYG_016-3a>¶
六年率兵赴重慶禽妖賊王𤣥保及偽萬户李邦祖等¶
八年調貴州衛明年甕傍等山寨蠻冦叛公率兵討之¶
斬首百餘級俘獲人馬尤衆夷懾服叩首請嵗納租賦¶
公從之其僻逺山峒有負固未下者次第平之已而僻¶
夷叛服不常公連嵗出兵平之前後俘戮不可勝計十¶
四年從平川侯征雲南率步騎兵為前鋒首克普定¶
留公守之且為後繼公部將士樹柵以守明年公出兵¶
克西堡於是諸蠻合數萬攻圍普定諸將皆欲出戰公¶
<pb:KR2g0038_WYG_016-3b>¶
持不可曰賊衆我寡一出則為賊所窺必俟其擊柵乃¶
出賊及柵公披甲上馬出北門率戰士奮進手殺賊騎¶
之迎戰者十數人賊衆引却諸將遂乘勝出東門西門¶
戰敗賊衆時南門之圍未解公取所生禽者十八人斬¶
而縦其一人歸曰吾以夜二鼓時及殺爾矣及期賊聞¶
官軍舉銅角銃鉋皆惶懼奔走圍悉解獲賊甲兵無算¶
時有中使在普定見公勇畧絶羣還奏特遣賜龍衣金¶
帶陞世襲指揮使凡普定所麗諸蠻公悉平之十七年¶
<pb:KR2g0038_WYG_016-4a>¶
平阿黒螺螄等十餘寨及降尾灑蠻酋馬乃之衆兩堡¶
蠻携貳復平之二十一年總戎檄公討平乖西扒古里¶
谷勞金綱等寨遂禽闗索嶺首賊葛蓬及叛㓂阿束皆¶
誅之土官阿宗叛焚刼驛舎乘虚將攻公勢張甚時官¶
軍精鋭悉駐東川公率餘衆及土兵深入賊地據闗口¶
屢敗之賊既遁衆以暑瘴非士卒便欲退師公不聽未¶
㡬賊黨殺阿宗降遂奏革普定府而黜其守之懐二心¶
者建兵衛以屬其民析其地為州三長官司六而公統¶
<pb:KR2g0038_WYG_016-4b>¶
理焉自是公悉意撫綏大布恩信諸夷向服廿五年夏¶
入朝賜文幣二十有(闕/)副鈔二千貫白金四百兩且賜¶
宴㑹同館陞鎮國將軍貴州都指揮使司同知公至貴¶
州首征康佐叛蠻破阿老諸寨峒廿七年平都匀豐寧¶
西梁瓦村等冦斬首萬四千餘級俘生口三千八百有¶
竒而撫其良善二十九年陞驃騎將軍右軍都督府僉¶
事官其長子統普定衛指揮使是嵗命公佩征南將軍¶
印總兵征水西叛冦生擒賊首敬徳斬之餘冦悉降三¶
<pb:KR2g0038_WYG_016-5a>¶
十年五開蠻反公率兵至臻剖大峒悉破之進𠞰天柱¶
天堂春花金井蒲頭大小坪等生苖及螃蠏米毫灣溪¶
萬潮等冦皆破之三十一年普定西堡及貴州光金谷¶
勞古里金石畨羨唐諸夷復叛公次第親行誅其叛首¶
而撫其餘衆以歸明年髙廟上賓又明年太宗文皇帝¶
靖難之師起北方公受命往禦至真定靖難之師縳公以¶
獻文皇識公先朝舊人解其縶與之語曰豈非皇考之¶
靈以爾授我乎因語以不得已興師之故言已泣下公¶
<pb:KR2g0038_WYG_016-5b>¶
亦泣遂遣人䕶送北京令輔仁宗皇帝居守時姚廣孝¶
奉命輔居守有腹心之寄姚素不習兵事與公議多不¶
合㑹南兵圍城仁皇於軍旅調度恒從公言城中文武¶
之臣競進日顧城南將其中莫測不可専任然公所言¶
計皆合㡬用皆有效數命公出將兵固辭曰使臣侍左¶
右日陪論議得效分寸足矣賜公甲胄刀劔弓矢公皆¶
不受南兵數圍城卒以敗去者多用公謀也洪武三十¶
年九月論公功賜號奉天翌運推誠宣力武臣特進榮¶
<pb:KR2g0038_WYG_016-6a>¶
禄大夫柱國後軍都督府右都督封鎮逺侯食禄千五¶
百石子孫世襲賜錢三千貫白金一百兩綵幣三十四¶
副遂賜誥劵是冬命公鎮守貴州葢以公威信素行於¶
彼云永樂元年春至貴蠻夷聞公至歡起出拜叛者皆¶
歸境内靖寧公上書論大計謂國家宜早建儲以正名¶
分北邊官軍有功者爵賞既定宜制以禮法降勅褒荅¶
賜錢五千貫綵幣八加副申賜鈔萬貫白金二百兩綵¶
幣如前三年賜誥追封三代考皆鎮逺侯妣皆侯夫人¶
<pb:KR2g0038_WYG_016-6b>¶
永寧土官宣撫為其弟謀殺致其下亂公執其弟送京¶
師罪之而従土俗奏以宣撫妻襲職其衆遂靖六年車¶
駕將巡狩北京豫召公副儲君監國既至上慰勞再四¶
且諭所以召公之意公言皇太子仁厚恭勤明達足任¶
付託且左右文武之臣其智識深長皆非愚臣所及蠻¶
夷雖今帖服小有所争即持兵為亂愚臣非敢决意去¶
留惟陛下命之上忖知公意嗟嘆累日賜鈔四萬貫白¶
金二百兩綵幣三十有六副命還貴州陛辭文華殿曰¶
<pb:KR2g0038_WYG_016-7a>¶
殿下於事君父恤兵民素行有誠惟於小人當寘度外¶
萬事有天理不足計盖是時懐奪嫡志者不樂公在京¶
師公獨知故先㡬引去也時土官奏欲為公建生祠従¶
之公之赴召也播州貴州蠻作亂公歸遣子男率兵𠞰¶
之悉平時思州臺羅等蠻亦亂公遣人諭其酋普亮即¶
服於是公病事聞遣醫馳視竟不起春秋八十有五公¶
自少壮履行陣挺身戰鬭奮勇無前雖身被十數創不¶
稍引却必致俘馘見功效深於籌畧料敵制變百不爽¶
<pb:KR2g0038_WYG_016-7b>¶
一於謀國事明大體不瑣屑細故竭誠奉公至老死不¶
倦諸葛公所云鞠躬盡瘁死而後已者公盖有焉朝廷¶
既追封公并追封三代考皆夏國公妣皆夏國公夫人¶
元配彭氏再追封夏國夫人繼室穆氏李氏子男七長¶
統先公卒洪熙中以其子貴追封鎮逺侯次銑次銓次¶
鋭次勇累官貴州都指揮僉事次亮次源孫男九興祖¶
襲封鎮逺侯效用三朝克繩祖武凱再興徳旺興能貴¶
州衛指揮同知先卒琮𤦺玹曽孫男六𤣥孫男一至是¶
<pb:KR2g0038_WYG_016-8a>¶
興祖具事狀屬士竒書神道之石士奇永樂洪熙中官¶
翰林日侍二聖實聞公事故不辭敬次第書之而係以¶
銘曰大明奉天肇迹淮土公奮従龍来歸皇祖金戈鐡¶
馬桓桓四征鏟暴鋤强疇之敢攖函夏既寧報功錫命¶
崇爵豐禄往綏南境逖彼南境毒虺妖狐慿阻弗馴跳¶
蹶嘯呼公奉天威霆驅電掃夷藪室穴屢征乃安乃登¶
督府乃衛禁垣居無㡬何遄北其轅天其祐公俾爾聖¶
輔惟聖知公曰時舊老明明二聖任公心腹蓄疑盈庭¶
<pb:KR2g0038_WYG_016-8b>¶
公任愈確公不尤人公處有道秉誠執恭謀猷屢告卒¶
底厥功為報益隆金貂玉鞶亞于上公帝謂爾成予懐¶
南徼汝往申撫公拜奉詔夷獠迓公父母歸止焦者以¶
濡仆者以起孰其悖兇敢干刑誅小者擒俘大者戮屠¶
公身在外心存廷陛匭函有陳皆國大計當宁聖明嘉¶
公忠言寵賚華褒誕自天降國有老成謂宜百嵗曷不¶
憗遺營星奄墜雄盖萬夫智名勇功公福簡簡哀榮始¶
終慶澤之貽綿緜来嗣駕念先祖祗于世世¶
<pb:KR2g0038_WYG_016-9a>¶
　　陽武侯鄞國忠武公神道碑銘　　楊士竒¶
宣徳五年五月太保陽武侯薛公奉命城隆慶永寧赤¶
城獨石竣事將歸以疾聞上遣中官以御醫往視且賜¶
勅諭勞至京猶力疾入見上慰諭再三既歸第日賜御¶
藥遣中官臨問無㡬竟不起七月廿三日也訃聞上震¶
悼親為文祭之追封鄞國公賜諡忠武詔有司治喪塟¶
凡塟喪之儀皆優等盖特恩云公諱禄姓薛氏世家山¶
東膠州之新興社曽祖考諱安妣劉祖考諱大妣金考¶
<pb:KR2g0038_WYG_016-9b>¶
諱遇林妣張公兄弟六人公第六自少傑特有大志未¶
冠籍戎伍上官皆竒之從北征金山及哈勒哈之地又¶
從征迤都山諾爾布哈等處自是屢出西北二邊涉萬¶
里而還太宗皇帝舉兵靖内難公首従義旗攻九門克¶
薊州遵化援宻雲攻雄縣追敵漢州咸奮勇先驅以一¶
當百戰真定公生禽敵左副將軍駙馬都尉李堅超陞¶
燕山右䕶衛指揮僉事賜白金文綺從援永平攻下大¶
寧富峪㑹州寛河時南兵已圍北平城公還先遇其哨¶
<pb:KR2g0038_WYG_016-10a>¶
騎薄戰敗之車駕繼至従戰鄭村壩敵大敗陞指揮同¶
知従克廣昌蔚州攻大同率兵前哨獲敵人馬遂従南¶
征大戰白溝河追奔至濟南陞指揮使従克滄州大戰¶
東昌公以五十騎前哨遇敵兵數百與戰敗之獲馬三¶
十餘疋敵悉衆来追公復奮戰大敗之獲馬二百餘疋¶
敵於威縣及深州伏兵以要旋師皆擊走之従戰夾河¶
大捷戰滹沱河右軍力屈公率衆馳起之出入敵陣數¶
十合戰敵敗走公追至夾河斬首領無算獲馬五百餘¶
<pb:KR2g0038_WYG_016-10b>¶
疋明日戰單家橋公馬蹶為敵兵所得㧞刀斬敵兵復¶
上馬督戰遂敗敵將平安軍以次攻下順徳大名彰徳¶
及攻西水寨公生禽敵都指揮一人斬獲尤多従攻東¶
阿東平汶上皆下之繼戰淝河大店小河汴隄靈璧率¶
勇先諸軍遂渡淮渡江從車駕入京師太宗皇帝為臣¶
民推戴既正大位論功行賞陞驃騎將軍後軍都督府¶
都督僉事以其官秩贈三代永樂六年陞都督同知八¶
年従車駕北征至𤣥𡨕河以功進榮禄大夫右軍都督¶
<pb:KR2g0038_WYG_016-11a>¶
府右都督兼左軍都督府事以其官秩贈加三代時四¶
方選至㓜軍數萬悉命隸於公操習十二年従車駕北¶
征十五年初建北京宫殿命公董營繕十八年成加奉¶
天靖難推誠宣力武臣特進榮禄大夫柱國封陽武侯¶
食禄千五百石追封其三代皆侯爵賜誥劵三十一年¶
従車駕北征是年八月仁宗皇帝嗣大位加公太子太¶
保子孫世襲侯爵奉命巡北邊適敵入雲州公率兵追¶
至大松嶺斬獲甚衆事聞賜勅嘉奬遣中官及鴻臚卿¶
<pb:KR2g0038_WYG_016-11b>¶
即軍中勞之既還賜白金鈔幣加嵗禄五百石洪熙元¶
年佩鎮朔大將軍印率師巡北邊宣徳元年庶人髙煦¶
反車駕親征命公為前鋒先二日圍其城罪人既得留¶
公撫綏城中軍民還賜銀幣甚厚明年秋従車駕巡邊¶
出㑹州邂逅敵至塞下與戰敗之生禽其部長獲其餘¶
衆遂鎮薊州永平冬還賜銀幣加厚四年率師䕶兵餉¶
開平者再五年春佩鎮朔大將軍印巡邊至竒黃嶺遇¶
敵拒戰悉斬之盡收其家口孳畜陞太保賜鈔幣居二¶
<pb:KR2g0038_WYG_016-12a>¶
月董築城之役盖従公之言以便戍守公平居無事未¶
嘗忘危每計邊務言之亹亹或誚其𤨏屑者終不為變¶
盖其志奉國惟恐不盡為將勇智兼備嘗先事籌畫用¶
心之至以夜繼日故所嚮成功未嘗敗北間一二臨陣¶
中矢石裹創赴鬭有進無退其率師所過紀律嚴明秋¶
毫無犯而撫恤士卒人人歸心若董繕作規置有方力¶
不煩費功率堅久人亦罕及盖一代之興必有一代之¶
臣公祗事三聖涉厯多用志篤鞠躬盡瘁以效臣職故¶
<pb:KR2g0038_WYG_016-12b>¶
能建功國家流光簡冊致身貴富垂慶後昆其非古名¶
將之流而今之不可多見者歟公夀七十有三其配李¶
累封至侯夫人子男三以是年十月三日葬公于(闕/)鄉¶
(闕/)　原銘曰明聖之興有命自天必有輔翼名世之賢¶
氣機翕㑹雲龍風虎有勲有烈左文右武桓桓薛公始¶
奮従義大呼迅馳金戈鐵騎智明㡬先勇盖萬夫疇其¶
膺之折朽摧枯宗社載安功書冊府在帝左右股肱心¶
膂公於事上一誠不貳知竭(臣/)職死且無怠公於馭衆¶
<pb:KR2g0038_WYG_016-13a>¶
有紀有綱撫如春和令如秋霜厯事三聖麟衣蟬冠廷¶
有老成國有屏翰丹書鐡劵𫝊襲来裔公如長城曷不¶
百嵗英靈升遊九原在此太史作銘式昭無已¶
　　永康侯蔡國忠烈徐公神道碑銘　楊士竒¶
公諱忠字仲達姓徐氏世家廬州之合肥父諱用元季¶
守宣城我太祖皇帝兵至宣率衆歸附命仍其職遂従¶
征討以功實授管軍百户従守南昌進武畧將軍河南¶
衛副千户洪武壬戌自陳老疾命公代之丁夘從征北¶
<pb:KR2g0038_WYG_016-13b>¶
方至哈勒哈之地還城大寧無㡬調大寧偹禦戊辰従¶
征金山之衆之為邊患者屢戰敗之獲其馬牛輜重賜¶
白金鈔幣庚午運兵饟數十萬解赴温口遂従征諾爾¶
布哈大敗其衆俘獲其人口萬餘總兵遣公䕶送入闗¶
公悉心撫恤俘者如歸陞濟陽衛世襲指揮僉事乙亥¶
城懐安萬金丙子率兵従征北方至驢駒河而還丁丑¶
往鎮開平己夘太宗皇帝舉靖難之師公首従義旗克¶
密雲克雄縣真定取永平克大寧還戰鄭村壩取廣昌¶
<pb:KR2g0038_WYG_016-14a>¶
薊州戰白溝河皆有功進攻濟南克滄州大戰東昌及¶
夾河攻彰徳破西水寨克東阿東平汶上大戰靈璧遂¶
從渡淮及江至京師公臨戰奮勇百夫莫當出入敵陣¶
率在衆先白溝之戰敵揮刃斮公兩指未殊公自斷指¶
擲地裂衣帛褁創仍奮進戰其馭士卒撫恤誠至人人¶
歸心而號令嚴明所過無擾上行師恒飭諸將無妄殺¶
曰吾奉天弔民厲民違天何望有濟公承命惴惴惟執¶
兵迎拒者不容而誘諭招俫綏撫附降多効力焉其以¶
<pb:KR2g0038_WYG_016-14b>¶
功進官自指揮同知厯都揮僉事指揮奉天靖難推誠¶
宣力武臣特進榮禄大夫柱國前軍都督府左都督永¶
康侯食禄千一百石子孫世襲賜誥劵追封曽祖六二¶
祖七九及考皆永康侯曽祖妣陶祖妣王妣張皆永康¶
侯夫人永樂己丑暨癸巳車駕巡狩北京仁宗皇帝監¶
國上以公敦厚老成留之南京兵政一以任公公小心寅¶
畏清靜簡易上下咸宜之一日夙興盥櫛衣冠坐都督¶
府得風疾遽卒癸巳八月二十四日也上在北京聞訃¶
<pb:KR2g0038_WYG_016-15a>¶
震悼輟視朝一日遣官賜祭給賻命有司治喪𦵏追封¶
蔡國公諡忠烈并加封其三代皆蔡國公妣皆蔡國夫¶
人配亦蔡國夫人仁宗皇帝在東宫遣祭賚賜甚厚公¶
沉毅質恪有孝行旦暮出入必先詣家廟事繼母敬愛¶
兼至少有訓責必跪受雖貴不變所得上賜必謹視之¶
約己守法未嘗有過接人謙恭和氣滿容語簡而誠洞¶
見底裏春秋五十有二而卒卒之嵗十一月二十七日¶
葬江寧縣安徳鄉長岡之原子男二安山夀安襲侯爵¶
<pb:KR2g0038_WYG_016-15b>¶
安奉國子祭酒貝公泰所述事狀求文刻神道之碑士¶
竒與公同朝十有餘年後同侍監國相厚知公之行加¶
詳故為序而銘之銘曰桓桓徐公為時虎臣襲家之勲¶
奮武以振天啟聖明義旗爰舉提誠来従股肱之輔皇¶
麾所指公迅前驅誰抗誰禦拉朽折枯神武不殺公行¶
聖志来迓来歸撫綏勤至仁施如春義行如秋公實左¶
右威懐並流臲卼既安氛翳咸廓宗社再隆褒功命爵¶
悃愊無華厚重靡遷貂蟬充廷孰愈公賢鑾輿北狩聖¶
<pb:KR2g0038_WYG_016-16a>¶
儲監國峙武以衛孰優公徳肅肅小心温恭靖嘉巋焉¶
老成為國之華維孝維忠在公允蹈宜貴宜富曷不耆¶
耄都門之南聿崇起墳過者下車視兹刻文¶
　　平江侯恭襄陳公神道碑銘　　　楊士竒¶
太宗皇帝初自北藩靖内難至江上都督陳公瑄具兵¶
迎濟内難平上正大統録功賜公奉天翌衛推誠宣力¶
武臣特進榮禄大夫柱國封平江伯賜誥劵陳氏家合¶
肥公字彦純自少頴敏不凡好善惡惡内篤孝行洪武¶
<pb:KR2g0038_WYG_016-16b>¶
中侍父官成都習兵畧精騎射以武臣子選侍大將嘗¶
従出郊外遥望孤鴈雜鵝羣命衆従者射不中最後命¶
公𤼵一矢斃之有鴟翔于上命公射應弦而墜自是屢¶
試皆竒中衆大服而公不自為能朝廷命總兵者作蜀¶
府宫城遣將伐材於山所行失律又材不中度又所經¶
瘴地士多死總戎察公可用遂命之公善撫綏明號令¶
别取善道七百里以入先期而還士不病所得材皆適¶
用總戎者嘉之又命董繕作具有條理遂従征南畨巖¶
<pb:KR2g0038_WYG_016-17a>¶
州亭中及散毛鎮南咸建勞績代父職為成都右衛指¶
揮同知父坐舊累謫戍遼陽公伏闕奏請代行特詔父子¶
並免復職衛卒數輩饕詖狙詐挾制上下為衆患公次¶
第悉去之善𩔖以安従征越嶲討建昌酋長裕嚕特穆¶
爾踰梁山平天星寨破寧畨諸蠻駐西河口諭降夷人¶
數千従總帥復征鹽井平三山寨及小伯夷進攻卜木¶
瓦寨據要害立堡以斷賊路官軍分三隊進公居中已¶
而左右兩隊弗支奔還公所統僅百餘人冒險先登賊¶
<pb:KR2g0038_WYG_016-17b>¶
數千圍公公下馬率衆且䠶且斫賊疲稍却公亦傷足¶
裹創進戰自己至酉賊敗走公全所統南還復従征餘¶
冦賈哈喇時冦衆數萬據險以拒官軍分三道公軍後¶
進由番西涉打中河得間道乃出竒兵作浮梁渡河既¶
渡撤梁以固士志遂壓冦境冦慿險迎敵一日十三戰¶
奪其險明日復力戰凡七合冦大敗遂入其壘簡鋭卒¶
出哨令望見前軍旌旗即舉砲俾知已敗冦仍遣五百¶
軍斷冦走路冦窮出降械送賈哈剌于京師撫輯其餘¶
<pb:KR2g0038_WYG_016-18a>¶
衆公及麾下皆被陞賚従蜀獻王巡邊招撫邊夷兼理¶
茶馬之政邊人悦戴灌口都江堰壊民苦水患公修其¶
堤防躬督工作為堅久計矜恤無告出貲置義田二百¶
畆於成都積所入租凡貧不能衣食不能婚嫁及死不¶
能殮塟者皆給之會雲南兵征百夷以功陞四川都司¶
都指揮同知遂進右軍都督府都僉事太宗皇帝知公¶
才可任時北京軍儲不充命公嵗董運百萬石道海給¶
之公措置井井剏建百萬倉於直沽尹兒彎城天津衛¶
<pb:KR2g0038_WYG_016-18b>¶
籍兵萬人戍守公善任使均勞逸秋毫無取於下凡漕¶
途奸弊掃滌一清漕舟所經海島夷人畏憚官軍悉閉¶
匿公下令俾出為市而遣官監臨平其直軍無敢譁人¶
兩便之舟還值倭冦刼沙門島公率衆追至朝鮮境上¶
焚冦舟殆盡冦以殺溺死者甚衆奉命率舟師於閩海¶
偹冦倭者三海溢坍沒隄岸起揚之海門厯通泰北至¶
鹽城凡八百里奉命以四十萬卒修之航海至者茫洋¶
莫知所停泊往往膠淺公於太倉相可泊處以二十萬¶
<pb:KR2g0038_WYG_016-19a>¶
卒築髙丘三十丈延亘十里為表識衆便之稱寶山事¶
聞上親製文樹碑焉既建北京罷海漕浚濟寧臨清河¶
通南北往来仍屬公董餉運建議造淺艖二千艘初公¶
嵗運二百萬石為之有方後増至五萬石國用以足若¶
疏清江浦引水由管家湖入鴨陳口達淮以免淮河風¶
濤之患就管家湖築隄亘十里以便引舟浚儀真𤓰州¶
二埧潮港之堙鑿吕梁徐州二洪石以平水勢築沛縣¶
刁陽湖濟寧南望湖長堤開泰州白塔河通大江築髙¶
<pb:KR2g0038_WYG_016-19b>¶
郵湖隄隄内鑿渠亘四十里以通舟南北建梁以便陸¶
行自淮至臨清相水勢髙下建牐四十有七以時啟閉¶
皆舟楫通行永逺之利於淮濱作常盈倉五十區以貯¶
江南輸税於徐州臨清通州皆建倉以便轉輸慮漕舟¶
昧河淺深自淮底通州濱河置倉五百六十八所舎置¶
卒俾導舟可行處縁河隄鑿井樹木以便夏月行者凡¶
於事慮之周而為之果仁宗皇帝初臨御下詔求言公¶
首言七事大槩謂南京國之根本宜為久逺鞏固之計¶
<pb:KR2g0038_WYG_016-20a>¶
選將益兵以嚴守備長民長兵皆宜擇賢能然後政舉¶
而下不失所賢能在推舉推舉在覆實乞選朝臣之公¶
正者分巡天下考察百司政事得失進亷能黜貪鄙則¶
官得人而治可興今府州縣學教官多不得人乞令風¶
憲考察罷黜别選今中外軍伍多缺盖由所管頭目私¶
役擾害不勝致其逃逸乞勅都府兵部都司嚴切禁約¶
就行清理老疾者令户下代逃逸者責限追捕户絶者¶
騐實除豁伍籍又邊防之要在兵食足近嵗如開平等¶
<pb:KR2g0038_WYG_016-20b>¶
處城不足兵兵不足食所守何由完固乞選武官之有¶
方畧者授以精兵足其衣食給之堅利器械俾日教習¶
如有沃壤令兼務耕守今漕運惟江西湖廣浙江及蘇¶
松諸郡去北京甚逺漕河又有洪牐淺凍之阻往復踰¶
年襍費數倍正粮上逋公租下妨農務乞自今令運於¶
近便淮安徐州等處收貯别令官軍運至北京則民力¶
可蘇農務不妨各處官軍每嵗漕運畢後財力殫乏到¶
家又修理壊船運来嵗粮勞勤可憫其所管頭目又加¶
<pb:KR2g0038_WYG_016-21a>¶
别役以重困之乞行禁約今後漕運軍士不得再有别¶
役馬船快船惟二三百料者可行於漕河所載不過五¶
六十石每船已有額設水夫今又於縁河拘集軍民聽¶
候甚至接逓聽候日久衣食艱難有至行丐者乞自今¶
罷之上覽奏嘉嘆命有司咸即施行賜勅奬諭有老成¶
忠愛之誠之褒加之重賚賜誥追封其曽祖某祖某考¶
某皆平江伯曽祖母祖母母妻皆夫人命子孫世襲宣¶
宗皇帝臨御命公鎮守淮安兼督漕運公至察宿弊之¶
<pb:KR2g0038_WYG_016-21b>¶
為民厲者悉革之豪猾奸宄皆斂避境内以寧時已嬰¶
疾而躬勤旦暮靡有滯事疾間入朝深被嘉勞賜宴賚¶
還至淮安無㡬復作上聞特勅勞問時子儀在侍衛令¶
挾醫馳驛往侍竟薨宣徳癸丑十月十一日也春秋六¶
十有九訃聞上悼嘆輟視朝一日追封平江侯謚恭襄¶
賜祭命工部營塟公為人闓爽英毅𢎞度偉畧禂人廣¶
㑹談論亹亹倫輩推服公餘披閲載籍考知往古成敗¶
治亂之故喜近逢掖士時相講議善交際能推利為義¶
<pb:KR2g0038_WYG_016-22a>¶
所至以濟人為心多所建置人用徳之不㤀家有樂善¶
堂恒舉鄒孟氏仁義忠信樂善不倦之語以勉子孫子¶
男五位襲平江伯後公數嵗卒次儼次儀今為勲衛次¶
倫次侃孫男三裕今襲平江伯塟以薨明年之三月墓¶
在江寧縣大山之原余與公同朝三十餘年相知且好¶
於是儀以狀求著神道之碑故按狀叙而銘之銘曰繄¶
公挺出何桓桓武兼勇智追前聞材藝夙試卓寡倫峨¶
冠三品承考勲蠻谿獠洞獫猖羣負險弗憂寧且䞭公¶
<pb:KR2g0038_WYG_016-22b>¶
奮掃刮迅㧞塵前滌舊俗寧邊民有嶻譽望齊峩&KR2144;歘¶
徵来東衛宸垣遭承興運效駿奔録勞疏封昭鴻恩貂¶
蟬鞶玉衣繡麟報賜志企古藎臣殫心畢慮靡夕昕滄¶
溟茫洋渺涯濱嵗増萬艘奄然臻有梗于海威赫震斬¶
鯨戮鱷焚甲鱗崇表海岸亘長雲雲章龍彩天垂文南賦¶
北貢艱以辛踰淮厯濟底天津疏湮鑿堅劬且勤坦行¶
如砥戚者忻猗嗟公篤孝與仁厥施諸時績弗泯愛國¶
亦有嘉謨陳功載冊府被後昆大江之陽巋有墳太史¶
<pb:KR2g0038_WYG_016-23a>¶
銘之昭不泯¶
　¶
　¶
　¶
　¶
　¶
　¶
　¶
<pb:KR2g0038_WYG_016-23b>¶
　¶
　¶
　¶
　¶
　¶
　¶
　¶
　明名臣琬琰録卷十六¶
#+PROPERTY: JUAN 卷十六
<pb:KR2g0038_WYG_016-24a>¶
欽定四庫全書¶
　明名臣琬琰續錄卷十六¶
　　　　　　　　　　　　　　明　徐紘　撰¶
　　副都御史楊公神道碑銘　　　　　王　㒜¶
都察院右副都御史無錫楊公以成化十年四月二十七¶
日卒於河南之行臺壽五十有九訃聞上命驛舟歸其¶
櫬禮部諭祭工部營葬公之子紳卜以是年十二月丙¶
申奉柩葬神獲郷長腰嶺新阡乃以事狀請銘其神道¶
<pb:KR2g0038_WYG_016-24b>¶
之碑公諱璿字叔玑自少頴悟喜學正統戊午中京闈¶
郷薦己未登進士第尚未授室乃以假歸還朝拜户部¶
主事陞郎中累遷山西恭政陜西右布政使河南左布¶
政使命下公已聞母喪服除召為户部侍郎入謁改都¶
察院右副都御史奉璽書撫治荆襄流民廵視北直𨽻¶
節制永平山海宻雲居庸等邉闗廵撫河南敭歴中外¶
幾四十年以勞疩乞休章再上不許崇王之國郊迎感¶
寒疾殆甚猶日就卧榻治官書郡縣吏白事戒直入卧¶
<pb:KR2g0038_WYG_016-25a>¶
内口占酧應敕至命加公服猶強𧺫不能支頃之遂䘚¶
嗚呼公可謂盡忠于國一息不懈者矣公才貭通敏負¶
器局論事果㫁無媕阿態在官為大司徒金公所器財¶
賦出納凡經公籌畫不復訾省在山西徧歴州郡覈實¶
户數立上中下三等法均其徭役民用利便奉勅督輓¶
軍餉二十萬石寔邉廩事集而人不知勞陜西地控三¶
邉動輙有警往嵗西夏用兵芻粟轉輸皆公調度洪渠¶
水溢涇陽縣治堰以殺其勢賑恤匱乏存問㷀獨其治¶
<pb:KR2g0038_WYG_016-25b>¶
民如山西而加勞焉盖在山右者八年在陜五年而有¶
河南之命先是流民嘯聚荆襄南陽山谷間以百萬計¶
朝議求堪任拊循重寄者僉宜於公故上始欲任公典¶
邦賦尋撤公以去授以峻秩加賜寳鏹公單騎直抵其¶
境勤宣帝命周行賑贍留者占籍去者嬴粮逺邇宴然¶
未幾有盜起房竹縣境相挺剽刼公曰是曹殆困於饑¶
寒者猶撫諭之弗從乃請加兵俘獲數千人衆議謂當¶
揃刈公持不可曰殱厥渠魁脅從罔治此上意也苐戮¶
<pb:KR2g0038_WYG_016-26a>¶
首惡數人餘悉縱遣之是嵗畿内八郡嵗凶公聞命兼¶
程以進首閱預偹四倉空無所儲百方營聚有司怠於¶
趋事者公䋲之急而豪宗鉅室又惮公勸分遂騰口四¶
謗公一無所顧惟汲汲以康濟斯人為務比移河南先¶
聲所至人益慕賴化行俗阜上嘉念公寵賜綵叚四表¶
裏而公亦感上知遇益勤於事剖决無滯日力不足繼¶
之以夜所至敷求人瘼搜剔吏弊禁㳺末抑豪右奸宄¶
屏跡而善類知勸公矢性介特與人交不茍合始舉進¶
<pb:KR2g0038_WYG_016-26b>¶
士鄉人有為中官者氣熖薫灼人趋之恐後公絶不通¶
問家雖富饒其自奉極清約禄俸所入分給姻族一娣¶
嫠居時加問遺二兄傾逝厚撫其遺孤子而處諸弟篤¶
友愛塾師夏處荘匡文佐卒亦恤其後嘗闢義阡葬死¶
無歸者盖公既豐顯從弟叔瓛亦起家甲科歴官郎署¶
羣從子姪或輸粟補官或明經擢科後先相繼父毎以¶
盈滿為懼寓書戒之俾知嚮義公故平生所為多義舉¶
其性尤酷嗜文史殘碑㫁碣打搨殆徧見異書必重購¶
<pb:KR2g0038_WYG_016-27a>¶
得之作為文章渾厚沈著於詩尤有思致遇佳山水吟¶
眺終日公退手不釋卷盖其好學之心老而不倦中嵗¶
既有退志遂題其居曰冝閒有宜閒集若干卷藏於家¶
其先世有令徳曾祖廣元季舉義保障鄉邑時識者已¶
占其後必興祖原振考宗淵皆以公貴贈通議大夫都¶
察院右副都御史祖妣張妣朱皆贈淑人配唐氏由安¶
人累封淑人子男一即紳以䕃補國子生孫男一曰昻¶
公自束髪即有志天下濟世康民之具皆其素藴嘗與¶
<pb:KR2g0038_WYG_016-27b>¶
其僚南劍黄琛西蜀陳价三人者以意氣相期嘗曰使¶
吾輩為朝廷獨當一面憑仗威靈徇以驅馳功業之成¶
期於不負後三人果相繼為方岳陳仕至都御史黄卒¶
官户部侍郎出入朝著卓然與公相望質諸前言不爽¶
毫髪傳曰事君先資其言拜自獻其身以成其信如伊¶
傅管樂是也嗚呼使天假之夀考上信任不衰其所就¶
不庶幾古人已乎銘曰天佑聖明英賢挺生發名成業¶
為時股肱地方劇胄岳牧重鎮肅肅蘭臺秩號雅峻士¶
<pb:KR2g0038_WYG_016-28a>¶
霑一命亦足為勞公於其間屢踐屢更步履所至茂隆¶
聲實維皇聖明嘉乃丕績邦計所属錢榖委輸黍叅絲¶
棼待用無遺暨歴雄藩於秦於晉或専或禆厥聞大振¶
民有父母國有屏翰公宜乆任遽罹家難入貳司徒既¶
有成命屬兹流移須公撫定回授中丞秉鉞南征公齊¶
其威人施惠行弄兵潢池何物小醜苖薅髪櫛㣲公孰¶
宥邦畿千里凋瘵以蘇越兹大梁載道觀乎公官雖進¶
而志則退天不憗遺邦國殄瘁訃音來聞哀感宸極&KR0608;¶
<pb:KR2g0038_WYG_016-28b>¶
奠有加肇建塋域險夷一節哀榮始終銘以美辭以詒無窮¶
　　户部侍郎馬公神道碑銘　　　　　　王　㒜¶
南京戸部左侍郎致仕馬公以成化壬寅十二月廿四日卒¶
於家訃聞上命知和州葉睦諭祭進士王琳營葬有日其子¶
永賢乃持葉知州狀謁子請銘公諱諒字子諒其先汴¶
人六世祖必興仕宋江淮綂制因家于滁之全椒必興¶
生天麟元江浙儒學提舉髙祖正甫龍興路學教授曽¶
祖信叔登延祐進士第元季俶擾伯祖九成舉義從太¶
<pb:KR2g0038_WYG_016-29a>¶
祖髙皇帝渡江累建寄勛授金牌萬户與陳友諒兵鏖¶
戰鄱陽湖死之上憫其遺孤賜居和川故今為和州人¶
祖九思考雲以公貴贈通議大夫應天府尹祖妣鄭氏¶
贈淑人妣徐氏累封太淑人公生之前一夕太淑人夣¶
月光入室叔祖澤聞而異之曰顯吾門者必是兒也自¶
㓜聪穎絶人書數百言過目便能成誦七嵗入家塾十¶
五嵗入州庠初習書禮二經後専於詩宣徳壬子領郷¶
荐癸丑中進士第觀政户部督賦廣藩丁外艱服除授¶
<pb:KR2g0038_WYG_016-29b>¶
行在吏科給事中數陳時事闓切知大體奉使山右封¶
藩王恪謹禮儀賞賚一無所受正統甲子陞山東布政¶
司左恭議景㤗辛未陞應天府尹天順丁丑陞南京户¶
部左侍郎三月奉表賀闕下陳情歸省有寶鏹之賜六¶
月丁太淑人憂庚辰召至京涖事户部壬午復南京户¶
部癸丑滿九載上䟽乞骸骨詔許之葢公尹應天時嘗¶
忤權貴思有以中傷之久矣至是以公老疾為言而公¶
年纔五十八實未老士論惜之公為人精敏究心吏治¶
<pb:KR2g0038_WYG_016-30a>¶
其始至山東也循行郡邑考庶政得失察百司賢否廢¶
興黜陟悉恊公議㑹河决張秋朝廷雖遣大臣治之然¶
分理之務多出于公水訖不能為患正統末北兵入邉¶
降人安置山東者欲乗機為亂朝廷憂之以勑諭三司¶
戢民守城公曰此勑不可使聞於衆俄有馳生擒敵人¶
文移至者乃集衆諭之衆咸帖服民有惑於後妻而欲¶
置子於法公喻其父母曰昔夫子為政誅少正卯而宥¶
不孝以教令不行今爾子有㓙徳乃吾教令之失非由¶
<pb:KR2g0038_WYG_016-30b>¶
爾民之罪也其父母感悟遂請釋之還為孝子有民婦¶
與夫兄有隙而縊殺其子姦人之婦而殺其夫匿其碑¶
券以強占民田盗米廪餘地以廣其居皆久訟不决公¶
一訊即伏其辜歸其侵地而於負寃者尤力為辯雪比¶
至應天府事填委公裁决如流案無留牘溧水民素徤¶
訟一日投牒至八百公視其虛實而異置之召訟者曰¶
某也實某也虛虛則受笞實則待勘民願受笞者十七¶
八待勘者不一二焉其俗人死而利其妻者棺歛之人¶
<pb:KR2g0038_WYG_016-31a>¶
已有棺復有載棺至者妻欲嫁後至者用其棺而先出¶
棺者訟于縣不直後訟於公公責令曰薄俗不能禁民¶
死無所歸安用令為乃杖出棺者以棺給貧民而歸其¶
妻於所親使俟終喪别適焉六合貧民與其弟妻同刼¶
人三斛粟事覺當棄市公曰以三斛粟而殺一家三人¶
吾不忍也乃為出其弟妻其人臨刑號於衆曰吾之死¶
無所憾但吾尹之徳無以報爾句容有因人死而棄毁¶
其屍者所司擬以支解人罪獄上公不可曰死後棄毁¶
<pb:KR2g0038_WYG_016-31b>¶
詎可與生前支解同科為輕减之先時堂鈔獨歸於尹¶
凡有供需悉出倚郭二縣民不勝擾公至一無所取分¶
給僚屬之餘則儲以備燕饗饋贐又積其餘以為工傭¶
之費名曰公餘錢凡重建府治修葺廟學創立貢院皆¶
取給於此無勞民傷財之患既而擢貳地官曾未越月¶
綱紀秩然政有未便者條陳於上茍益於時無所顧忌¶
先是為恭議時陳撫安軍民五事府尹秩滿陳䘏民十¶
三事朝覲至京又陳便民九事上覧疏嘉之多見施行¶
<pb:KR2g0038_WYG_016-32a>¶
盖公歴官外中餘三十年門無私謁謝事而歸囊槖蕭¶
然田宅讓諸弟姪别建居室少賣田業治常産而家無¶
綱紀之僕多公自綜理暇則閉門焚香繙閲墳典課子¶
姪業明經而已當道至訪以時事輒謝曰老耄無所與¶
聞與守臣言無一語及私鄉人以請托至者拒絶之或¶
以利動則曰吾後事具矣安用此為其清節雅操至於¶
老而不變公素感末疾至是復作召子孫語以後事&KR0666;¶
戚以候疾至者亦接待如平時乃沐浴衣冠端坐而逝¶
<pb:KR2g0038_WYG_016-32b>¶
春秋七十有七卒之又明年正月丙午𦵏歴陽山祖塋¶
之次配王氏封淑人先十四年卒子男二長永賢王淑¶
人出成化甲午中京闈鄉試次永年國子生側室出三¶
女孫男一曰中公為人厚倫重誼以孝事親恭兄友弟¶
撫遺孤接族&KR0666;皆篤於恩意與人交厚尚道義處同寅¶
和而有節御屬吏嚴而不刻故其處為名士其出為賢¶
臣徳器修於家勲業著於朝名聲彰於時雖去不待年¶
用之不䆒其才然舉以儕之古哲聞人於公復何歉焉¶
<pb:KR2g0038_WYG_016-33a>¶
是宜銘銘曰馬氏世胄實塞於汴滁和再遷繼世逾顯¶
維公祖考蓄徳弗施慶鍾於公乃荷寵綏公才夙成决¶
科從仕黄門顯秩銓衡是涖出佐魯藩入尹舊都帝曰¶
汝賢貳我司徒輔理宣化裕民足國曾幾何時有煒厥¶
績北臺之召尋返於南去險即夷公志所甘公年未耄¶
超然引退䜛間雖行君子所貴古有名言保晚節難幽¶
室全歸亦罔後囏寵終有思裕後有澤太史作銘垂耀¶
無極¶
<pb:KR2g0038_WYG_016-33b>¶
　　副都御史吳公神道碑銘　　　　王　偀¶
成化乙未八月二十五日總督兩廣軍務兼理廵撫都¶
察院右副都御史繁昌吳公終春秋六十有一上悼惜¶
之命有司𦵏祭如制公之子約以明年丁酉正月某日¶
𦵏公於邑汪冲山之原𦵏已走京師謝上又命約入胄¶
監以承厥䕃約感激上眷追念先烈期有以表彰之遂¶
奉其鄉人威逺知縣宣達状以神道之碑來請嗚呼予¶
與公同為畿内人同領鄉書同第進士官兩京才名位¶
<pb:KR2g0038_WYG_016-34a>¶
望予雖不及公逺甚至於以道義相期氣節相許固未¶
嘗少間也公未終之前數日嘗以書抵予賀予子沂擢¶
第謂吾亦有子頗知好學伺其成立當乞身於朝以歸¶
從兄遊噫公之所以望於予者何如也而今已矣晚節¶
末路顧何所賴以有成哉故於公之終既為位哭之又¶
為辭弔之則所為銘非予其誰宜為哉按状公諱琛字¶
與璧號愚庵天性警敏年十四補邑庠生日誦數千言¶
為文章操觚立成儕輩莫敢與争雄正統甲子以書經¶
<pb:KR2g0038_WYG_016-34b>¶
登榜鄉乙丑戊辰兩試禮闈不利益勵於學一日方讀¶
書嘔血數升母蔣氏驚往視之戒勿復學曰脱以是戕¶
生學亦奚為而公竟不少輟但掩覆無使母知居數年¶
學大有進經史子集靡不掩貫下筆為文益奔放不覊¶
景泰辛未登進士第援例還家畢姻先已乆聘章氏盖¶
不第不娶至是始娶年二十七矣癸酉秋拜雲南道監¶
察御史奉勑往甘州犒軍己亥廵按四川所至黜奸貪¶
雪寃滯明達果㫁蜀人懐之三載給勑命封父聦如其¶
<pb:KR2g0038_WYG_016-35a>¶
官母妻皆孺人天順丁丑英廟復位武靖侯石亨以功¶
封忠國公専權自恣漸蓄無将之心公毎同官劾奏之¶
忤㫖補外知遷安縣五日天變雨雹命還公臺職尋被¶
選居臺端掌文案故事凡三司㑹讞獄囚十三道文移¶
刑牒必擇老成諳練御史二人綜理之盖以禆總憲之¶
不及而為諸道之領䄂古之雜𩔖也時公以與同年髙¶
公明對筦五年臺中稱賢辛巳陞大理寺丞嵗除陞都¶
察院右僉都御史廵撫西陲荘浪去城四百里有地深¶
<pb:KR2g0038_WYG_016-35b>¶
入邊境前檢田者占數屯糧五千七百斛廹於徴輸軍¶
多竄匿公首疏罪之西畨扒沙巴哇等七族累嵗盜邉¶
撫之不服協同平羌将軍宣城伯衛公穎征勦之斬獲¶
千三百級馬駞牛羊甲仗輜重無算賊平陞俸二級是¶
嵗朝廷推恩加封父聦官都御史母蔣氏恭人成化改¶
元還朝議事適四川妖人趙鐸謀叛改命公往討鐸敗¶
中止蒞臺事時淮揚薦饑尋命公賑䘏公勞心焦思凡¶
事有益於救荒者卒以便宜行事之而言多切直大忤¶
<pb:KR2g0038_WYG_016-36a>¶
權貴雖民賴以濟而公之謗滋矣明年春召還言官劾¶
奏必置公於法公危甚賴天子聖明第遷官南臺時代¶
者都御史林公聦於公所行事一無更張且言於人謂¶
公實有益於民無負於國家於是其誣遂釋而聲稱益¶
重在南未幾丁母恭人憂繼丁都憲公憂兩遭親喪哀¶
毁踰禮再朞不御酒肉四方&KR0608;贈一無所受朝廷凡兩¶
遣官諭祭公先以僉都御史三載秩滿至是始頒誥命¶
進階中憲大夫加封章氏恭人己丑服将終遣使齎勑¶
<pb:KR2g0038_WYG_016-36b>¶
即其家授之命廵撫兩廣至廣纔半載代日南臺未至¶
復遣使以勑授公廵撫湖廣時湖南已數月不雨民嗷¶
嗷望哺公禱祈不數日雨霑足自是拊修郡邑問民疾¶
苦窮荒僻陋之區無所不至凡在湖廣者五年威行惠¶
施殊俗輯和㑹寧夏花馬池達部入境兵部以公嘗在¶
邉方熟知軍務擬奏廵撫陜西都御史徐公易置而湖¶
廣鎮守三司又從民之欲兩上章留公甲午有㫖許留¶
進右副都御史適緫督兩廣都御史韓公致仕朝廷繼¶
<pb:KR2g0038_WYG_016-37a>¶
韓者僉謂非公不可於是掇公以去去之日郡邑父老¶
扶携攀送齎咨涕洟而公亦為之悲不自已當時士大¶
夫言廵撫大臣能深得軍民之心如公者前此盖未見¶
也公至廣其撫民無異湖湘而於訓兵練士則尤加之¶
意盖嶺南冦盜矯䖍其為患尤非他方比也英徳流民¶
羅英郭瓊輩聚衆剽掠命兵擒之新㑹新興連界有劇¶
賊嘯聚流刼村落餘十年公一旦馘其渠魁殱其黨與¶
六百餘人猺獞人聞之大駭相戒斂迹栁慶諸州其窠¶
<pb:KR2g0038_WYG_016-37b>¶
穴也公親至其地檄召之許以自新詣軍門俯伏聴命¶
者日以萬數公曉以禍福無不踴躍而去時識者又謂¶
廣冦冥頑可以威懼而不可以理諭以理諭之而革心¶
向化如公者亦前此未見也公為人勤敏自童丱至没¶
齒無日不雞鳴而起二皷而寝雖閫外事叢酧應絶無¶
壅滯少有餘閒博觀羣書以資見識上自公卿大夫下¶
至閭里後生書教往復靡不手荅動輒盈幅初若不經¶
意者而文理通貫情意孚洽雖屬草有所不及雖身居¶
<pb:KR2g0038_WYG_016-38a>¶
顯位其自處一以謙抑待人無貴賤必以禮處故舊無¶
相㤀有所饋遺及金帛輒辭不受受其平生所得俸禄¶
又日費於賓友故子姓衣食或不給身殁之後貲業蕭¶
然視先公所遺不長尺寸娶恭人章氏先四年卒至是¶
合窆焉繼娶鳯陽千户任君女一子曰約讀書有成即¶
公所語予者今為大學生四女長惠亷適户部貟外郎¶
嚴君子瓉餘㓜在室公先世歙人宋季諱伯繁者徙居¶
太平之繁昌西梁山下公八世祖也曾祖可立祖廷升¶
<pb:KR2g0038_WYG_016-38b>¶
皆不仕其先世譜牒散逸公纂成之又為家規十八條¶
以訓戒後人予為之序公平生所著詩文多不存稿其¶
存者惟愚庵集若干卷年譜若干卷上所賜璽書與公¶
之奏議具在亦足以垂不朽矣銘曰於赫皇明道洽治¶
隆列聖紹統郡賢舊庸暨我吳公官登侍近珥筆臺端¶
按節邉郡遂丞大理薦陟中丞帝曰汝諧殿我西平妖¶
冦搶攘将命中止淮人阻饑尋命往撫頌聲既作流言¶
亦興不濱於危賴我聖明比官留臺出鎮南服湖湘數¶
<pb:KR2g0038_WYG_016-39a>¶
寧嶺海讋伏允文且武有奕其光人孰無死公胡可亾¶
有亾者存有功有烈雖存奚為有歉名節汪冲之原有¶
碑墓門垂耀無窮□此刻文¶
　¶
　¶
　¶
　¶
　¶
<pb:KR2g0038_WYG_016-39b>¶
　¶
　¶
　¶
　¶
　¶
　¶
　¶
　明名臣琬琰續録卷十六¶
